---
title: www er ligegyldigt
subtitle: 'Starter dit website med "www", gør du det forkert.'
---
I World Wide Webs spæde start var "www" i starten af en website-adresse med til at signalere, at "her kommer et af disse nymodens domænenavne, hvor du kan læse informationer". Nu til dags er det absolut overflødigt.

Nu til dags er der ingen personer, der ikke genkender "substancelab.dk" som værende et domænenavn og som ikke øjeblikkeligt ved, hvad de kan bruge det til.

Det er ingen teknisk grund til have "www" med i adressen - og der har aldrig været det.

At tilføje "www" er udelukkende med til at gøre adressen mere besværlig at indtaste - og især at udtale. "www" er formentligt en af de få forkortelser i verden, der tager længere tid at sige end det, det er en forkortelse for.


## Den korrekte opsætning

Dit website bør være tilgængeligt på dit domænenavn uden www foran. Det bør dog også være tilgængeligt med www foran, da det kan være nødvendigt i nogle situationer, men det bør viderestille til versionen uden www.

En fin detalje er at gøre det tilgængeligt på andre adresser også, fx "ww" eller "vvv", så brugere der taster forkert stadig kan få fat i dit indhold.


## "www" kan være nødvendigt

Der er dog situationer, hvor du bør placere de 3 ligegyldige w'er foran dit domæne navn. I e-mails, tweets, forumposts og andre steder, hvor du gerne vil have, at domænenavnet automatisk bliver et link til dit website.

Det er desværre ikke alt software, der endnu har opdaget, at der findes andre domænenavne end .com, så hvor de gladeligt laver "substancelab.com" til et link sker det ikke for "substancelab.dk". Her kan du blive nødt til at hjælpe dem ved at skrive "www" foran.

Men på visitkort, websites, i reklamer, foldere, samtaler og alle andre steder er "www" spild, så drop det.


