---
title: Udgiv din feature i dag
date: 2014-08-05 08:52 UTC
tags: software, udvikling, proces, releases
photo:
  credits:
    name: "Ann Arbor Give Camp"
    url: https://www.flickr.com/photos/ann-arbor-give-camp/7997839345/
  filename: "completed_scrum_board.jpg"
---
Engang var en software-release noget, man frygtede. Var der en fejl i softwaren, var der andet at gøre end leve med den indtil næste release. Sådan er det heldigvis ikke længere.

READMORE

Med nutidens web-baserede softwareløsninger ser verden noget anderledes ud. Klik på et par knapper eller kør et par kommandoer og vupti: Den seneste udgave af dit software er rullet ud til 100.000 kunder.


Det har åbnet vejen for lave meget mindre releases - Når det praktisk talt er gratis at lægge nye features online, er der ingen grund til at samle flere features i en enkelt release.

## Der er gode grunde til at holde det småt

Tværtimod er der gode grunde til at holde releases små og hyppige:

### Mindre risiko

En lille release med en enkelt feature er nem at overskue. Den vil være simplere og gøre mindre end en kæmpe release med mange features. Der er med andre mindre risiko for at den konflikter med en eksisterende feature, eller på en eller anden måde ødelægger noget.

### Kvalitetssikring

Den mindre risiko afspejler sig også i koden. Når der er mindre kode er det nemmere at overskue, hvilket gør det nemmere at øge kvaliteten. Det er også nemmere for andre at læse kode igennem til code reviews. Og mindre kode betyder mindre risiko for fejl.

### Hurtigere feedback

Features, der ikke er lagt i produktion, findes ikke. Længere er den ikke. Indtil dine kunder rent faktisk har haft fingrene i featuren er den intet værd.

Hyppige releases sikrer, at features kommer ud og bliver brugt i den virkelige verden. Ikke noget med udviklingsmiljøer, kunstige brugertests eller staging servere, men den brutale, virkelige verden.

Og det er den eneste måde, du kan få [værdifuld feedback](http://substancelab.dk/articles/om-at-arbejde-iterativt/) fra dine brugere; kan de bruge featuren? Løser den deres problemer? Forstår de den?

### Nemmere at gå tilbage

Skulle det gå helt galt, og du har lagt noget online, som får alting til at brage ned, har du behov for at tage et hurtigt valg: Skal du rulle releasen tilbage, eller forsøge at panik-rette problemerne?

Har du udgivet en mastodont af en release er det meget svært at vælge det første. For selv om det kun er en enkelt feature i kæmpe-releasen, der giver problemer, vil du være nødt til at rulle alt tilbage. Det er aldrig sjovt at forklare kunderne, at feature X er forsvundet igen, fordi en urelateret feature gav problemer.

## Det er ikke så svært

De fleste af [vores kunder](http://substancelab.com/work) udgiver nye versioner af deres webløsninger adskillige gange hver dag og høster ovenstående fordele.

Med de rigtige processer og praksisser er det slet ikke så svært at komme væk fra en forældet og ufleksibel måde at udgive software, og i stedet løbende lave mange, små udgivelser.

> "Release early. Release often. And listen to your customers" - Eric S. Raymond, The Cathedral and the Bazaar

