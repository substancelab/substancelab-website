---
title: 4 tips til billigere website designs
tags: design, product management
photo:
  credits:
    name: "James Cridland"
    url: https://www.flickr.com/photos/jamescridland/3244096925
  filename: "coins.jpg"
---

Alle har ret til et fedt design, for nu at omskrive et køkken-reklame-slogan. Men når først røgen har lagt sig og webdesigneren har lagt Photoshop-penslen, skal det hele implementeres, og den slags koster tid og penge. Her er en række tips, der kan være med til at holde implementations-prisen for dit nye, lækre design nede på et overkommeligt niveau.

READMORE

## Konsistens

Hvis du har et element, der går igen på flere sider, så lad det være ens på alle sider. Browsere (og computere generelt) har det rigtigt godt med regler, undtagelser gør implementation sværere og dyrere.

Det samme gælder ting som skriftstørrelser - hold dem ensartede. Er overskriften på en side 24 pixels giver det god mening også at lade den være 24 pixels på en anden side.

Lad os endeligt ikke glemme, at det alt andet lige også gør din løsning nemmere at bruge, hvis elementer, der opfører sig ens også ser ens ud.

## Glem pixel-perfektion

En af nettes store styrker er dets tilgængelighed. Uanset hvilket operativ system, du bruger, hvilken browser, hvor stor din skærm er, hvad opløsningen er, hvilken enhed du bruger, kan du tilgå nettet.

Det gør det også stort set umuligt at levere nøjagtigt den samme oplevelse til alle brugere af din webløsning - og [det er helt okay](http://dowebsitesneedtolookexactlythesameineverybrowser.com/).

I stedet for at bruge oceaner af tid på at give brugere med en forældet eller mindre avanceret browser nøjagtigt den samme oplevelse som alle andre, bør du i stedet fokusere på at lave løsningen så fleksibel, at den tilpasser sig de enkelte brugeres situation.

## Brug browseren

Din browser er et fantastisk stykke software. Utallige meget dygtige mennesker har brugt uanede mængder af tid på at få den til at fungere, så du kan have den bedst mulige oplevelse, når du surfer rundt på nettet.

Ikke nok med at den kan vise websites frem, så har den features til at printe dem og navigere mellem dem, der er søgninger, bogmærker, åbning af sider i nye vinduer og meget andet, som er blevet udviklet med samme kvalitetssans som resten af browseren.

Så brug den dog! Hvorfor spilde tid på at implementere en feature, som din browser allerede har? Hvad får dig til at tro, at du kan lave en bedre bogmærke-funktion? Eller en bedre “Tilbage”-knap? Brug browseren og spar de penge.

## Lav designs, der kan ændres i kode

Det er så meget nemmere og billigere at rette i et website, hvis det ikke er nødvendigt at gå tilbage til Photoshop for at lave ændringen.

Viser det sig, at overskrifterne lige skal være en tand større, eller billederne skal have en anden behandling, er det mange gange billigere at kunne ændre det direkte i koden. Blandt andet fordi man så kan ændre det på tværs af alle overskrifter eller billeder på samme tid. 

Photoshop er et fantastisk stykke værktøj - til at [retouchere fotografier](http://www.photoshoptroll.com/). Bevares, man kan også tegne websites i det, men man glemmer hurtigt at alt kan lade sig gøre, når man ikke behøver tage højde for de begrænsninger og udfordringer der er online.

Det behøver ikke være dyrt at implementere et lækkert design, og bare en smule omtanke i design-fasen kan spare mange penge i den indledende implementering - og især i det efterfølgende vedligehold.
