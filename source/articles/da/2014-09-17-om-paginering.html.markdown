---
title: Om paginering
description: Er side-inddeling nødvendigt eller overhovedet en god ide?
tags: design, usability, performance
photo:
  cloudinary: "v1571231053/substancelab-website/pages.jpg"
  credits:
    name: "Horia Varlan"
    url: https://www.flickr.com/photos/horiavarlan/4268896468
---

Side-inddeling er en af de features man nærmest bare tager for givet på websider. “Vi har en lang liste her, lad os vise X elementer pr side med en bunke links til at hoppe mellem siderne”. Men hvorfor?

READMORE

## Det løser et performance problem

Den primære årsag til at man ikke viser alle resultater på én lang side er performance. Skulle en stor webshop vise alle deres varer på én side ville den side næppe kunne leveres indenfor en acceptabel tidsramme. Derfor deler de resultaterne ud på flere sider.

En bedre løsning ville være at optimere visningshastigheden, og enten helt skrotte side-inddelingen eller i hvert fald øge antallet af resultater pr side; det er alt andet lige nemmere at scrolle end at klikke sig videre til flere resultater.

## Det kan hjælpe på overskueligheden

Den sekundære årsag er brugervenlighed. Det kan kort fortalt virke meget uoverskueligt for brugeren at få serveret alle resultater på én gang. Forestil dig for eksempel at Google viste alle søgeresultater i én lang liste; det ville nok være ret overvældende.

Eller ville det? Så længe resultaterne er sorteret effektivt med de mest relevante først, er det lige meget hvor lang listen er. Man scroller alligevel ikke længere end til det resultat, man leder efter.

## Endeløs scroll

Stream-baserede sider som Facebook og LinkedIn har en alternativ løsning. I stedet for at sideinddele viser de det mest relevante  (i deres optik) indhold først, og henter så yderligere indhold efterhånden som brugeren bevæger sig ned gennem strømmen.

Dette er ikke uden sine udfordringer men kan give god mening, især for sider, hvor der er et stærkt fokus på det øverste indhold.

## Vis 10, 20, 30, Alle

Pas på med at falde i fælden med at lade brugeren tilpasse deres visning. Langt de fleste brugere lever med standard-valget, resten gider ikke bekymre sig om, om det lige skal være 10 eller 20 resultater, de ønsker at se.

Hvis du endeligt vil give folk den mulighed, vil “Vis 10” og “Vis alle” være fremragende muligheder. Men du bør tænke langt og grundigt over, om ikke bare du skulle vise alle resultater som standard - hvorfor gemme dem væk og tvinge brugeren til at arbejde for at se dem?

## Sider er kun til lister

Oh, og lige til sidst: Hvis du deler dine artikler op i flere sider udelukkende for kunstigt at skubbe dine sidevisninger i vejret, så du kan narre dine annoncører, gør du det forkert.
