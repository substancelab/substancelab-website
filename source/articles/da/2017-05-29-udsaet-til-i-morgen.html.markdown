---
title: "Udsæt til i morgen..."
description: "Hvis du udvikler features, som ikke løser det problem, du har nu og her, spilder du tiden"
tags: software, udvikling, produktstyring
photo:
  cloudinary: "v1571230459/substancelab-website/parla_laser.jpg"
  credits:
    name: "G.Hüdepohl"
    url: http://www.atacamaphoto.com
---

Konventionel visdom byder os at vi ikke skal udsætte til i morgen, hvad vi kan gøre i dag. Det er der fornuft i, men i softwareudvikling giver det modsatte ofte mening.

READMORE

Et softwareprojekt er en stor mundfuld og især i starten er det uoverskueligt. Bunken af opgaver er stor og mængden af usikkerheder gør det svært at finde et godt sted at starte. Hvis du forsøger at lave det hele på én gang, knækker du halsen - eller i bedste fald, spilder tid og penge.

## Laser-fokus

Det er vigtigt at have blikket stift rettet mod den mindst mulige løsning, der kan fungere og benhårdt fokusere på kun de opgaver, der bringer dig i den retning:

1. Har du ikke lanceret endnu skal fokus være på de opgaver, der får din webapplikation i luften.
2. Har du derefter ingen brugere er det dit nye fokus.
3. Derefter bliver opgaven at få brugerne konverteret til kunder.
4. Og derefter handle det om at bevare de kunder, du har, mens du finder nye.

## Kill your darlings

Enhver opgave, der ikke løser det problem, du har fokus på nu og her, bør udskydes. Det betyder også, at der er mange gode idéer og lækre løsninger, som du er nødt til at vinke farvel til i starten. Det gør ondt.

Men tænk over det; hvorfor lave et faktureringsmodul, hvis du ikke har nogle kunder endnu? Hvorfor lave en søgemaskine, hvis du ikke har nogle data? Hvorfor finpudse "Glemt kodeord"-funktionen, hvis du ikke har lanceret?

## Starten er sværest

Starten af et projekt er det tidspunkt i projektets levetid, hvor du ved allermindst om, hvilke problemer du har og hvilke løsninger, der giver mening. Hvis du venter til i morgen, ved du mere og du kan lave en rigtigere løsning.

Jeg foreslår derfor at have et lettere modificeret ordsprog i baghovedet, når du planlægger din webløsning:

<blockquote class="quote">Udsæt til i morgen, hvad du kan lære mere om i dag.</blockquote>
