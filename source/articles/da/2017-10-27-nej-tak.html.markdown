---
title: "100.000 kr? Nej, tak"
description: "Penge er ikke alt, så derfor er der kunder, vi siger nej tak til"
tags: software, forretning
photo:
  cloudinary: "v1571230402/substancelab-website/dandelion.jpg"
  credits:
    name: "Dawid Zawiła"
    url: https://unsplash.com/?utm_source=unsplash&utm_medium=referral&utm_content=creditCopyText
---

“Kan du selv finde ud?”, spørger jeg ham, mens jeg trykker hans hånd. Det kan han godt, så vi siger farvel og han får et “held og lykke” med på vejen. Mens døren lukker efter ham, slår en tanke mig; “Der sagde jeg farvel til 100.000 kr”.

READMORE

Personen, der går ud af døren var en mulig kunde, og det indledende kundemøde er ovre. Der var masser af gode takter i samarbejdet; ejeren og jeg havde god kemi, budgettet var realistisk og der var ønske om at lave et kvalitetsprodukt.

Men der var bare lige et problem; han havde brug for en webshop.

Det er ikke fordi, vi ikke kan lave en webshop - det kan vi sagtens. Vi kunne sikkert endda lave en god en. Men det er ikke det, vi gør. Vi er eksperter i at lave software, der endnu ikke findes.

Og software til webshops findes - og der findes masser af leverandører, der er eksperter i netop at implementere webshops og som har løst problemer, vi ikke engang kan forestille os findes.

Og jo, det gør lidt ondt at sige nej tak til muligheden for at tjene et 6-cifret beløb. Men det ville gøre endnu mere ondt at sige ja og stå med en kunde, der ender med en følelse af, at han kunne have brugt pengene mere optimalt hos en anden leverandør.

Vi [skaber lækre, unikke løsninger](/services/development), der matcher kundens unikke forretning. Er det ikke en mulighed, siger vi hellere nej tak til projektet.
