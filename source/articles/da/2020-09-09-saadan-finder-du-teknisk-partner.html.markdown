---
title: "Sådan vælger du din tekniske partner"
description: "Hvis du, som de fleste, aldrig har lavet en digital løsning før og ikke er teknisk anlagt, er det meget svært at vide, hvad du skal kigge efter i en teknisk partner."
tags: software, udvikling, produktstyring, opstart
photo:
  cloudinary: "v1599645169/substancelab-website/touring-nyc"
  credits:
    name: "Freddy Marschall"
    url: "https://unsplash.com/@freddymarschall?utm_source=unsplash&utm_medium=referral&utm_content=creditCopyText"

---

Som iværksætter uden teknisk baggrund er det skræmmende at finde en teknisk partner til at bygge første skridt i din vision. Hvad skal du kigge efter? Hvordan vurderer man overhovedet den kommende samarbejdspartner?

READMORE

Der er ingen facitliste eller objektiv vurdering du kan benytte dig af. Når du leder efter en samarbejdspartner er det primært de bløde værdier, du skal kigge på:

- Menneskelige værdier
- Evnen til at kommunikere
- Evnen til at udfordre dig
- Komplethed
- Tekniske kompetencer

## Menneskelige værdier

Find nogen du har lyst til at arbejde sammen med. Nogen du kan more dig med. Nogen du kan stole på.

I kommer til at bruge store mængder tid sammen, hvor I skal diskutere emner og problem-stillinger, som du ikke har erfaring med, og beslutninger skal af og til tages hurtigt.

Det vil spare dig mange hovedpiner og frustrerende diskussioner, hvis I er på nogenlunde samme bølgelængde i forhold til hvad et godt produkt er, hvordan en forretning bør drives, hvordan andre mennesker skal behandles og andre værdier i den dur.

## Evne til at kommunikere

Du er på vej til at begive dig ud i en verden, du har begrænset erfaring med, så du har brug for en, der kan forklare hvordan ting hænger sammen og hjælpe dig gennem deres beslutningsproces. Deres evne til at kommunikere klart og forståeligt er altafgørende her.

Højst sandsynligt vil din kommende tekniske partner ikke være placeret fysisk ved siden af dig, og måske ikke engang i samme by. Asynkron, skriftlig kommunikation kommer til at være den primære måde I kommunikerer på, så det er vigtigt at I begge er i stand til at skrive både forståeligt og med forståelse.

## Evne til at udfordre dig

At bygge den første version af et digitalt produkt, hvad end det er en MVP, en beta-version, en prototype, handler om at [lave det absolut nødvendige og ikke mere](/articles/fokus/). Desværre har vi som produkt-personer en tendens til at ville fylde stadig mere på vores løsning.

Du har brug for en samarbejdspartner, der er i stand til at udfordre dine antagelser og sikre at de ting, I bygger, faktisk er de vigtigste på det tidspunkt. "Hvorfor" og "nej" er nøgleord som du skal forvente og forlange fra din tekniske partner.

## Komplethed

I opstartsfasen vil hver enkelt person være nødt til at have mange kasketter på og løse problemer af forskellige karakter. Du har brug for at din tekniske partner kan håndtere og overskue udfordringer, der spænder fra brugergrænseflader og UX over programmering til serverdrift, evaluering af eksterne platforme og håndtering af teknisk support overfor kunderne.

Du har brug for en alt-mulig-person, som kan gøre mange ting godt, og ikke en specialist, der gør én ting perfekt.

## Tekniske evner

Nåh ja, og så skal de naturligvis kunne levere et fungerende digitalt produkt, der bringer dig tættere på din vision. Hvordan de gør det er mindre relevant her, især hvis vi taler MVP og prototyper, der alligevel ender med at blive ændret - er der tale om en løsning af mere varig karakter, er de tekniske evner det mere vigtige.

Det er desværre stort set umuligt at vurdere en teknisk partners tekniske evner uden at have arbejdet sammen med dem. Men generelt set, hvis de har en historik for at kunne [producere og levere løsninger](/work/), er det godt nok. Her er det vigtigt at bide mærke i løsninger, de har lavet selv, og ikke kun som del af et større team - husk, du går efter alt-mulig-personen.

## Der er ikke noget universal-svar

Valget af en fremtidig teknisk samarbejdspartner er mere personligt og handler mere om mavefornemmelse end det handler om at have en liste af kriterier, som man kan vinge af. Det vil afhænge af de enkelte personer, og et samarbejde der fungerer godt i én sammensætning er måske ikke optimalt i en anden.

Leder du efter følgende går det nok ikke helt skævt, dog:

- Vedkommende er grundlæggende enig med dig i, hvordan et godt produkt og en god forretning skabes.
- Vedkommende tør udfordre dig, spørger hvorfor og siger nej, når du tager fejl.
- Vedkommende kan gøre mange ting godt, og er ikke en specialist, der kun gør én ting perfekt.
- Vedkommende har en historik for at kunne producere og levere fungerende digitale løsninger.

Og ja, det er klart, at jeg synes, [vi](/) scorer ret højt på ovenstående punkter, men det endelige resultat vil altid afhænge af, hvem du er, og hvad din mave siger dig.
